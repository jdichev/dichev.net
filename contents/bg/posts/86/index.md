---
title: "На този ден през 1993"
author: jordan
date: 2009-2-24 12:00
template: post.jade
---

Днес е 24 февруари. Казвам го, защото търся повод да споделя нещо, което
научих преди малко след като попаднах на [публикация в един бразилски
сайт за Ruby](http://ruby-br.org/?p=843), че на този ден през 1993 г.,
създателят на [Ruby](http://www.ruby-lang.org/en/) Юкихиро Мацумото е
избрал името на едноименния програмен език. Другата възможност за име
била coral.

Интересно е обаче защо думата ruby е надделяла в избора на име. В
[Wikipedia се
споменава](http://en.wikipedia.org/wiki/Ruby_%28programming_language%29#Etymology_of_the_name_.22Ruby.22),
че рубинът (както се превежда на български името на езика) бил рожденият
камък (буквален превод на "birthstone") на един от колегите на Мацумото.

Но интересното продължава. По-късно станало ясно, че перлата (както се
превежда на български звученето на името на програмния език Perl) е
рожденият камък за родените през месец юни, а рубинът за родените през
месец юли. Излязло, че рубинът е наследник на перлата.

Според Енциклопедия Британика рождените камъни са скъпоценни камъни
асоциирани с датата на раждане на някого. Носенето на такива камъни се
смята от някои за носещо късмет или добро здраве, освен всички останали
вярвания.
