---
title: "Мърдок прави шокираща стъпка да спре индексирането на сайтовете си в Гугъл"
author: jordan
date: 2009-11-14 12:00
template: post.jade
---

![Рупърт Мърдок на икономическият форум в Давос,
Швейцария](Rupert_Murdoch_wikipedia.jpg)

Магнатът Рупърт Мърдок наистина ще свали съдържанието на сайтовете си от
индекса на Гугъл в опит да промени правилата на играта в новинарския
бизнес онлайн според [този
материал](http://www.telegraph.co.uk/finance/newsbysector/mediatechnologyandtelecoms/digital-media/6559694/Rupert-Murdoch-to-remove-News-Corps-content-from-Google-in-months.html),
който намерих в
[Econsultancy](http://econsultancy.com/blog/4971-can-news-corp-win-its-game-of-chicken-with-google?utm_medium=email&utm_source=topic).

Това определено не изглежда като фалшива тревога и махането на
материалите на притежаваната от Мърдок News Corp. се очаква да стане в
следващите месеци, а хората му вече работели сериозно върху платен модел
за всичките му онлайн издания. Според магната само интернет рекламата не
може да издържа производството на качествено съдържание и поддържането
на репортерски бюра в горещи точки на света.

Действието на Мърдок също така се възприема като опит за влияние върху
статуквото в областта на онлайн новините, според което доста от
сайтовете получават огромен приток на посетители от агрегатори като
Google News. Въпреки, че сайтовете му са сред тези облагодетелствани от
това, Мърдок твърди, че това не са качествени посетители, а само
преминаващи потребители, които повече не отварят сайтовете му, и
предпочита да има по-малко посетители, но да са такива, които плащат за
съдържанието.

В интервю, което дава преди няколко дни, Мърдок говори и за това, че ще
търси огтоворност от сайтове, които използват съдържание, върху което
компанията му има авторски права - по същия начин, по който музикалните
компании търсят правата си в интернет. Въпросът обаче е доколко моделът
на новините прилича на този с музиката.

Интересното тепърва предстои...
