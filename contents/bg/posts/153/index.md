---
title: "Google вече предлага помощ с бързината на сайтовете от портала си за уебмастъри"
author: jordan
date: 2009-12-3 12:00
template: post.jade
---

Google е компания, която е известна с това, че отделя доста внимание на
ефективността и бързодействието. Наскоро бе съобщено и това, че
бързината на дадени сайтове вече ще бъде един от факторите за
представянето на сайтовете в подреждането на резултатите от търсене.

Откакто съобщението за въвеждане на бързината на сайт като фактор при
подреждането в резултатите бе направено определено се говори доста
повече за оптимизация на код и статични файлове от преди.

Сега обаче Google въведе [нов модул в портала си за
уебмастъри](https://www.google.com/webmasters/tools/ "Google Webmasters Tools"),
където дава информация за „Ефективност на сайт“ и съвети как тя да бъде
подобрена. Също така се предлага да бъде свалена и добавката на Google
за Firefox, която помага за оптимизиране на сайтове - ползвам я, чудесна
е, но за нея повече друг пък.

Ползата за Google
-----------------

И все пак защо така бързината става все по-важен фактор? Причината
според мен определено не се крие само в това, че потребителите биха
искали да виждат първо сайтове, които се зареждат по-бързо. Колко бързо
даден потребител би могъл да отвори страница от даден сайт е много
трудно за прогнозиране и зависи от доста фактори.

От друга страна Google със сигурност ще спечели от по-бързи и
оптимизирани сайтове - с постоянното увеличаване на страниците в
интернет и броя документи, в които търсачката трябва да намира, това
което търсим - техническите разходи на компанията за създаването и
поддържането на индекса трябва да са огромни като трафик и сървърно
натоварване. По-бързи страници означава по-малко ресурс похарчен от
страна на Google за да получи информацията. Това умножено по броя
сайтове и техните страници представлява едно сериозно спестяване.

А какъв друг начин това да стане популярна практика от мнозинството
сайтове, ако не стане един от факторите за подреждане в резултатите от
търсене?
