---
title: "Една библиотека завинаги: статията на Сергей Брин в „Ню Йорк Таймс“ за Google Books"
author: jordan
date: 2009-10-9 12:00
template: post.jade
---

Ще си позволя да преведа един цитат от [статията на Сергей Брин относно
проекта Google Books в „Ню Йорк
Таймс“](http://www.nytimes.com/2009/10/09/opinion/09brin.html?ref=opinion),
който струва ми се обхваща най-здравословния довод за създаването на
гигантската библиотека на Google:

> Но огромното мнозинство от книгите, които някога са били написани, е
> недостъпно за всеки освен за най-упоритите изследователи в най-добрите
> академични библиотеки. Книгите написани след 1923 бързо изчезват в
> една литературна черна дупка. С някои редки изключения, човек може да
> си ги купи в малкия брой години, в който се печатат. След това могат
> да бъдат намерени само в изчерпващи се количества в библиотеките и
> магазините за книги втора ръка. С течение на времето, договорите биват
> изгубвани и забравяни, автори и издатели изчезват, а притежателите на
> правата е невъзможно да бъдат проследени.
>
> Неизбежно, няколкото оцелели копия на книгите са оставени бавно да се
> разпадат или изчезват в пожари, наводнения или други бедствия. Когато
> бях в Станфорд през 1998, наводнения унищожиха десетки хиляди
> книги. За нещастие такива събития не са случайност - подобно
> наводнение се е случило в Станфорд преди 20 години. Това може да се
> прочете в „The Stanford-Lockheed Meyer Library Flood Report “ (б. пр.
> доклад за наводнение) публикуван в 1980 година, но самата книга вече
> не съществува.
