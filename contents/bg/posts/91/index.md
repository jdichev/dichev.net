---
title: "Защо блогването толкова често се асоциира с журналистиката?"
author: jordan
date: 2009-3-10 12:00
template: post.pug
---

От известно време се замислям над това: защо блогване и журналистика се
споменават като равносилни (понякога конкуриращи се) дейности.

Малко предистория - докато карам слушам радио, по подразбиране станцията
е RFI. Днес в предаването "Защо" се заслушах в разговора на госта и
водещия на тема блоговете. Позволявам си да перифразирам госта, който
каза, че е блоговете дават възможност на хората да правят журналистика
по един много лесен начин.

Ясно е, че няма какво да се спори относно възможностите Интернет
средата. Един блог може да информира по всяко време, от всяка една точка
на света всеки, който има интернет и му се чете. Блогът може да стане
трибуна за изразяване на мнение, което не може да бъде подкрепено от
традиционна медия, каквато, съгласен съм с предаването, стана
телевизията. Радиото и вестниците още повече.

Погрешно е обаче, да се изравняват блогването и журналистиката.
Блогването е просто един много лесен начин мислите ни да бъдат прочетени
от много хора, но определено не може да се нарече журналистика.

Според мен причините са доста и ще спомена само тези, които се сетих
веднага.

Ако разглеждаме журналистиката като дейност с продукт информация, то
последната задължително достига до нас благодарение на организация от
хора. Как ще звучи ако единственият автор и служител във весник например
е един и същи индивид? Ще може ли той да се нарече журналист? Защо
тогава блогърът да е синоним на журналист? Не може ли просто да е
блогър?

Блогването е индивидуално занимание и това е може би най-характерната му
черта. Блогването е цялата свобода, която един журналист няма по
определени причини.

Журналистиката се води от определени правила, а правенето и е групов
процес. Докато една статия или репортаж достигне до нас доста хора
трябва да си свършат работата за да получим правилната информация
навреме. Журналистиката се води от определени стандарти, докато
блоговете - не. Журналистиката има периодичност, блоговете - не.
Причините са много.

От друга страна доста така наречени блогове правят свой еквивалент на
журналистика. Обикновето специализирани върху определена област, те
развиват бизнес модел на базата на интереса на читателите им към
определен вид информация. Тук обаче става дума за журналистика на базата
на блогването като платформа за публикуване на информация.

Блогването е нещо прекрасно и така, и не е нужно да се асоциира с
по-добре познати дейности, дори и в контекста на пояснение какво
всъщност представлява. Също не виждам причина едното да замества другото
и представители на двете страни да се чувстват противопоставени, а май
така беше с американския вестник, който беше заснел затварянето си.
