---
title: "Google може да попадне под ударите на ЕК заради обвинения на нишови търсачки"
author: jordan
date: 2010-11-30 12:00
template: post.jade
---

**Европейската комисия** ще разследва водещата търсачка **Google** за
злоупотреба с доминиращо положение. Ето това вече е новина, тъй като
обикновено обект на разследванията на европейската институция са
компании като Microsoft, които работят в по-близката до операционните
системи област от технологичния сектор.

Проблемът сега е, че нишови търсачки базирани на територията на ЕС, но
също и продукти на Microsoft и Yahoo!, обвиняват Google във злоупотреба
с доминиращото положение на търсачката, която измества резултатите от
техните сайтове назад за сметка на своите собствени алтернативи.

„Европейската комисия реши да започне антитръстово разследване на база
обвиненията, че Google е злоупотребила с доминиращата си позиция в
онлайн търсенето“ са думите на ЕК.

Разследванията на ЕК имат голяма тежест ако съдим по резултатите от
разследванията на институцията досега.

Напоследък Google се забърква в правни каши в ЕС и ще бъде интересно да
се проследи развитието на проблема. Последно търсачката имаше проблеми
във връзка със StreetView функционалността ѝ и записването на незащени
данни.
