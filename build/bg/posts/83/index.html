<!DOCTYPE html><html lang="en"><head><meta charset="utf-8"><title>Първи пост от новата версия на сайта</title><link rel="stylesheet" href="/css/screen.css"></head><body><header><a id="site_name" href="/" title="Уебсайт ръчна изработка">УРИ</a><ul id="navi"><li><a href="/bg/about.html" title="Относно">Относно</a></li><li><a href="/bg/archive.html" title="Архив">Архив</a></li></ul></header><section id="main"><section id="hero"><h1>Първи пост от новата версия на сайта</h1></section><section id="post"><p>Днес поставих началото на новия ми личен сайт. Не мисля, че още е
напълно готов от гледна точка на целите, които си поставих първоначално,
но приемам, че това което ми остава да направя е по-скоро на заден план.
На преден план остава да се добавят още възможности за навигация по
сайта и коментари.</p>
<p>И все пак. Най-важното за един сайт е съдържанието - не мога да се
похваля с добро съдържание. Но не мога и да се съглася, че не е възможно
това да бъде поправено. Няма ден, в който да не ми е идвало на ум какво
да напиша, но само някои дни бяха достатъчно мотивиращи да надраскам
нещо набързо.</p>
<p>Смятам, че съдържанието на един блог, изобщо източник на информация е
добре да е уникално и да не повтаря вече казани неща. Затова много често
оценявах идеи за публикации като недостатъчно уникални, специални или
просто безинтересни за хората, които идват да четат тук. Понякога
емоцията надделяваше и пусках неща просто така - имаше такава категория
в стария блог и тя ще продължи да съществува тук.</p>
<p>Опитах се да поговоря с колкото е възможно повече хора на тема какво
четат и защо. Опитах се да разбера защо нещо, което смятам, че трябва да
бъде казано, би могло да бъде от полза на някого, когото дори не
познавам. Без да се ангажирам с претенции за изчерпателност, а
обобщавайки само моите крайни впечатления, ще кажа, че това, което
разбрах, може да бъде обобщено в няколко точки:</p>
<ul>
<li><strong>Нуждата да се надникне</strong> - чете се защото хората намират
определена информация за интересна, тъй като тя съвпада с начина им
на живот, хобита, професионален живот, политически и междуличностни
отношения. Например аз отделих доста време за да се запозная с това,
което имаха да кажат хората участвали в януарския протест от тази
година, събитие от което се интересувам, но не можах да участвам
както и много други хора.</li>
<li><strong>Нуждата от израстване</strong> - голяма част от нас гледат реално на
нещата и знаят, че знанието е огромно дори и в областите, в които
работим. За да запазим темпото на развитие на знанието и методите на
работа, трябва да се обогатяваме, а какво по-удобно средство за това
от интернет.</li>
<li><strong>Нуждата от новини</strong> - това е една голяма тема, но името и говори
само за себеси. Всички ние сме част от едно цяло - фирма, град,
държава, и това да знаем какво се случва около нас е толкова
нормално, колкото жаждата за вода в следствие на липсата и.</li>
<li><strong>Нуждата от споделяне</strong> - до голяма степен моето обяснение за
успеха на социалните мрежи се гради на тази нужда. До преди
няколкото успешни примера за социални мрежи и споделяне на
информация, нуждата за споделяне беше ограничавана по безумен начин
от сайтове за връзка със съученици, които събираха пари за това да
ми позволят да намеря някое другарче от първи клас например. За
щастие това изглежда минало и дори не си помислям да отварям пак
някои сайтове.</li>
<li><strong>Нуждата от участие</strong> - тя донякъде се припокрива с нуждата от
споделяне, но тук става дума по-скоро за демонстрация на
съпричастност и действия от страна на индивида в посока споделена от
група, което вече може да се нарече движение. Било то за даряване,
участие в подписка, подкрепа по какъвто и да било начин или
организация на събитие офлайн.</li>
<li><strong>Нуждата от удобство/предимство</strong> - това е нуждата да комуникираме
по-лесно, да научаваме новините по-бързо, да намират информацията ни
повече и да привлечем повече клиенти, когато се занимаваме с бизнес
например.</li>
</ul>
<p>Накратко това са основните нужди, които, по мое мнение, определят
активноста и насоката на действията на повечето хора, с които говорих, в
интернет. Едно нещо обаче е определящо за удовлетворението от
задоволяването на всички тези нужди - качеството. Качеството или
стойността на така усещането, експириънс-а, и то не само от гледна точка
на удобството на потребителският интерфейс и/или графичното оформление,
както и изобилието. Качеството е доста субективен фактор и е лесно да
бъде подминато от една интернет медия, която работи в условия като
българските. Качеството допълнително се влияе и от крайните цели на
медията, които обикновено са ориентирани към печалба.</p>
<p>Качеството, като изразител на стойността за човека, е според мен
най-важният фактор при подаването на информация. То е и причината една
информация, дори не уникална, да бъде смятана за достойна да се пусне в
интернет, в определена точка от мрежата.</p>
<p>Това е и което ми се иска да бъде моята движеща сила при писането и
правенето на този блог и другите ми проекти, които скоро ще се появят на
страницата за проекти в сайта. Също така смятам да му отделям време като
говоря за него и споделям интересни находки.</p>
<p>Това е за сега и нека стойността бъде с вас :)</p>
<h5>13.02.2009</h5></section></section><footer></footer><script src="/js/main.js" type="text/javascript"></script><script src="//static.getclicky.com/js" type="text/javascript"></script><script type="text/javascript">try{ clicky.init(66638379); }catch(e){}</script><noscript><p><img alt="Clicky" width="1" height="1" src="//in.getclicky.com/66638379ns.gif"></p></noscript></body></html>